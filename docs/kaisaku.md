# Kaišaku
<br>
<br>

## Poseldní haiku 

Seděl na rohoži hned po levici Šōguna. S chladnou tváří si prohlížel nově příchozí. Tak tohle byl onen daimjō, jehož se Šōgun tolik obával? Ne, starý Hikone Rokuemon, Daimjō a pán provincie Hikone, se mu nezdál jako člověk, který by kul pikle proti šōgunátu. Byl mocný, to ano, ale vypadal jako dobrý člověk. Tak tomuhle starci a jeho družině bude dnes večer dělat společnost? Nu, alespoň nějaké povyražení se najde v těchto deštivých časech…

„A nyní vás zanechám v rukou svého věrného sluhy a rádce Kaišakua, kterému plně důvěřuji. Můžete jít…“ 

Při těch slovech se mladý muž zvedl a uklonil, načež vyšel spolu s Daimjōem a jeho druhy posuvnými papírovými dveřmi ven z místnosti. 

„Mohl byste nám ukázat hrad, mistře popravčí?“ zeptal se Hikone. Mladý samuraj znejistěl. Takhle jej oslovoval pouze sám Šōgun. Nikdo jiný na hradě si již přesný význam titulu kaišaku, což se dá překládat jako kat, nepamatoval. Většina dvořanů a stráží si myslela, že se jedná o jeho jméno. Dokonce se tak už i podepisoval, nečekal, že by si někdo uvědomil, že se tak nejmenuje. 

Váhavě přikývl. Vyšli ven, na velké vnitřní hradby. Ač se to tak zevnitř nezdálo, hrad Edo-jo se i přes svou rozlehlost nacházel uvnitř několika silných hradeb a byl obehnán velkým příkopem. Na hradbách míjeli lučištníky v lehkých zbrojích s krátkými meči u pasu. Všichni kráčeli v zástupu po levé straně, jak bylo  u samurajů zvykem. Tento zvyk vycházel částečně z kodexu Bushido, částečně z etikety. Dělalo se to tak, neboť samuraj nosil u svého pravého boku dva meče, a šli-li dva samurajové proti sobě a jejich meče se srazily, jednalo se o záminku k souboji. Kaišaku si však musel dávat pozor na jinou věc. Nesměl hosty uhodit svým mečem do obličeje, neb narozdíl od všech ostatních na hradě nosil meč ostřím dolů, takže konec jeho pochvy směřoval nahoru. Takto zavěšený meč se nosil pouze na cestách a nebo za války, jelikož umožňoval útok přímo z pochvy. Nyní již dlouhá léta vládl mír, všichni byli podle etikety povinni nosit meč hrotem dolů, což značně ztěžovalo možnost rychlého tasení meče.
 
Kaišaku však nosil meč opačně nejen proto, že mu to titul ne dovoloval, ale i doslova nařizoval, ale také proto, že býval žákem školy Iai-jutsu, umění rychlého tasení meče. Toto unikátní odvětví kenda, které se zaměřovalo na rychlý útok rovnou z pochvy a následné schování meče v co nejkratším čase, aby mohl být útok zopakován, ovládal již téměř dokonale. Jediný důvod, proč se nestal mistrem a nezačal vyučovat bylo, že mu bylo nabídnuto, jakožto příslušníkovi jednoho velmi starého a významného, ač již nepříliš mocného, šlechtického rodu, místo u dvora. Titul kaišaku mu byl udělen samotným Šōgunem poté, co zabránil pokusu o atentát na jeho osobu. Tehdy sám a sám zabil dvanáct nindžů, elitních nájemných vrahů, jejichž bojové umění zvané nindžutsu bylo obávané po celém Japonsku. Nevycházelo z kultury Nipponu, bylo původem z Číny. 

Z úvah ho vytrhl Hikone, který se přívětivým hlasem otázal:

„A jak se vlastně jmenujete, příteli?“
 
„Všichni mi tu říkají Kaišaku. Své pravé jméno jsem neslyšel již dobrou řadu let. Proč se ptáte, pane?“

„Váš hlas i vaše vzezření jsou mi dosti povědomé. Znal jsem člověka, který vypadal přesně jako vy. Ale ten je, bohužel, již dlouhá léta po smrti. Jakže se jmenujete?“

„Rokuro Mori. Má rodina vládne v horské oblasti Kurogawa, v provincii Echizen. Teď to tam řídí můj mladší bratr, jelikož já jsem se v době otcovy smrti učil Iai-jutsu na škole Seishin-ryu a už tehdy jsem věděl, že je mým posláním jít ke dvoru. Abych byl upřímný, jsem vlastně dobrovolně něco jako rukojmí. Náš rod sice není moc silný, ale má slavnou historii a je spřízněn s císařskou rodinou. Znáte to, výměna rukojmí je běžná záležitost u stejně mocných, ale tady byla výměna jednostranná…“

Hikone zdvořile počkal, až mladý Mori domluví, načež se zhluboka nadechl a začal:

„Tak proto jste se mi zdál tak povědomý! Váš otec, Rokuro Heidži, byl můj dlouholetý přítel. Bojovali jsme spolu na straně Tokugawy v bitvě u Sekigahary a znal jsem ho ještě dlouhá léta potom. Já si na vás pamatuji, ale vy si na mne pamatovat nemůžete, jelikož jsem vás viděl naposledy, když se narodil váš bratr, Kazukiho. Tak on teď řídí celou oblast Kurogawa? A vy, ten malý hošík, který se na mne ustrašeně díval svýma velkýma očima? Jak jste teď podobný svému otci, byl bych ho od vás nerozeznal. Kdybyste si navlékl ō-daru a trochu zkrátil vlasy, hned bych vás následoval na bitevní pole!“

„Už je to opravdu dávno, pane.“ pousmál se trochu odtažitě Mori. „Ale jestli vás to potěší, vězte, že si na vás také pamatuji. Jednou jste mi dal kázání o hodnotě lidského života, a že mu ji dodávají právě dobré mravy, které jsem tehdy příliš nectil. Ale připozdívá se. Dnes večer má prý u vás být banket na vaši počest, pane, setkáme se tam...“

„A jako obvykle hledá záminku k tomu, aby mohl utéct se bavit s ostatními. Byl jste tehdy pěkně nevychované děcko…“

Ale to už se Rokuro Mori dávno uklonil a zmizel v útrobách hradu, zanechávajíc je před hlavní branou u jejich nosítek, kam mezitím došli.

 

Večer prošel východní branou ven z hradu a pustil se s družinou, kterou mu přidělil Šōgun po silnici Nakachō-dōri dolů do města. Každý Daimjō měl v Edu své sídlo od doby, co se stalo sídelním městem Šōgunů. Někteří opravdu významní Daimjōvé měli svá sídla přimo na hradě, poblíž Šōgunova paláce, jiní se usídlili v bohatých čtvrtích jako Ginza a nebo Shinjuku, ale městský dům rodu Hikone, který dal kdysi postavit sám Hikone Rokuemon, ležel v klidné chrámové čtvrti Ueno. Rokura Moriho to jen utvrdilo v přesvědčení, že Hikone je starý a mírumilovný člověk. Ano, bojoval sice ve válce, ale jak často říkával jeho zesnulý otec, mírumilovným se může nazývat pouze ten, kdo je schopen velkého násilí. Všichni ostatní nejsou mírumilovní, ale jenom neškodní…

Na chvíli se zastavili, aby se pomodlili v relativně novém chrámu Kan'ei-ji. Stál tu sotva pět let, a Mori si dodnes pamatoval, jak se, když chrám dostavěli, s velitelem stráží vsadil, že do roka spadne. Těch pět šoku, o které tehdy přišel, ho pořád ještě mrzelo, ale chrám to byl pěkný, to se muselo nechat. 

Když vcházeli do parku Ueno-kōen, který byl v tom rudém západu slunce ještě malebnější než obvykle, všiml si černých, ohořelých trosek kostela. Ještě do nedávna tu stával, sice opuštěný, ale i tak svým unikátním způsobem krásný. Nikdo do něj už nechodil, křesťanství bylo již dlouhá léta v celém Japonsku zakázané, a říkalo se, že v něm straší duch bílého křesťanského kněze. Přišlo mu to trochu škoda, ten kostel byl pěkný. Dost se lišil od všech těch buddhistických a šintoistických chrámů všude kolem. 

Když prošli parkem, konečně stanuli před rozlehlým sídlem rodu Hikone. Byli tu zhruba o deset minut předem. Chvíli počkali, než se dali ohlásit, a poté byli uvedeni dovnitř. Zavedli je do velkého sálu, o kterém jim řekli, že se jmenuje Jarní sál. A skutečně, na papírových stěnách byly nádherné malby ptáků a kvetoucích květin. V pozadí byla namalovaná hora Fudži, stále pokrytá sněhovou čepičkou. 
Jeden starší muž z jeho družiny s údivem poznamenal, že je to Maruyama Ōkyo. To nesedělo, neboť Maruyama Ōkyo zemřel asi před třiceti pěti lety. Byl to slavný japonský malíř, který proslul svým smyslem pro detaily, ale nemohl vymalovat tuto místnost, jelikož, jak si Mori pamatoval, tento dům 
byl postaven sotva před pětadvaceti lety. 

Náhle se za nimi otevřely dveře a služebník je vyzval, aby jej následovali. Přišli do sálu, o němž se dozvěděli, že se nazývá Podzimní. Byl upraven na hodovní síň a nízké stoly se prohýbaly pod hromadou ryb, rýže a konvicemi plnými saké. Bylo jim řečeno, ať se rozesadí okolo stolu. Každý si sedl tam, kam mu etiketa kázala, pouze Morimu bylo řečeno, aby si nesedal po levici, jak by jako správný kaišaku měl, nýbrž aby si sedl po pravici hostitele. Ani ho to tolik nepřekvapilo, starý Hikone v něm nejspíš spatřoval svého dávno ztraceného přítele, a chtěl si s ním zavzpomínat na staré časy. Když se usadil, rozpoznal ve slavíkovi na zdi tytéž tahy štětcem jako v Jarním sále. Že by to byl také Maruyama? Říkal si, že možná převezli stěny odněkud, kde to dříve vymaloval, ale celé dva sály s rozdílnou tématikou? 

Konečně vstoupil jejich hostitel a jídlo mohlo začít. Nikdo nemluvil, všichni jen potichu žvýkali a usrkávali saké. Jak první prolomil ticho právě Rokuro Mori.

„Pane Hikone,“ začal rozvážně. Starý muž se na něj mile usmál. 

„Ano? Copak se děje? Nalili vám kyselé saké?“

„Nikoliv, pane Hikone. Jde o výzdobu tohoto sálu. A také sálu předchozího. V Šōgunově paláci jsem viděl malby od Maruyamaho Ōkyoa, tyto se jim dosti podobají. Ale tento palác jste dal vystavět ani ne před třiceti lety, to už byl Maruyama Ōkyo dávno po smrti…“

„Chápu vaši otázku…“ pokývl Hikone hlavou. „Víte, na místě tohoto domu se kdysi rozléhala stará zahrada. Nikdo ji nenavštěvoval ani neudržoval, jelikož její majitel žil ve svém sídle na venkově a dočista na to tady zanevřel. Uprostřed zahrady byl letohrádek, kterému vévodily čtyři sály. Podzimní, ve kterém se nyní nacházíme, Jarní, ve kterém jste čekali, Letní, který nebyl nikdy dovyzdoben, jelikož majiteli došly peníze a nemohl zakázku doplatit, a Zimní sál, který je menší než ostatní. Všichni si mysleli, že jsem zahradu srovnal se zemí a vystavěl novou, která by nepřekážela nově postavenému domu. Ano, část zahrady jsem sice dal zbourat, ale letohrádek jsem pouze značně rozšířil. I nadále však středem celého domu zůstávají tyto čtyři sály. Já osobně preferuji tento, má dcera má však radši ten Zimní. Přijde jí takový melancholický, ale já si myslím, že je dosti neutěšený…“

Náhle za jejich zády vrzly posuvné dveře. Do místnosti vstoupila mladá dívka s bílou tváří v modrém kimonu poslední módy. 

„No vida!“ zasmál se Hikone. „My o vlku a vlk přišel mezi nás! Posaď se, Yuko. Trvalo ti, než jsi se ustrojila…“ 

Rokuro, který seděl vedle něho, ucítil, že z něj začíná mluvit saké. Nebylo proč se mu divit. Přijel sem na smrt, to muselo být jasné i jemu, tak proč s sebou bral svou dceru? Fakt, že neomluvil její zpoždění, pominul. Koneckonců, přece jenom přišli o dost dřív než měli. Ach, blázen stará, snad se 

uklidní. 
Hostitelovo hlaholení dosti uvolnilo atmosféru a kupodivu nevyvolalo pobouření, jak se Mori obával. Jeho oči se stočily na mladou Yuko. Byla k nevíře krásná. Jak zima sama, pomyslel si. Není divu, že má ráda Zimní sál, vždyť chodí oděna ve světle modrou a bílou, i oční stíny má namodralé. Ach, proč jen se s ní setkává v tuto blátivou roční dobu? Na sněhu  by se byla lemovala mnohem líp.
Jejich oči se najednou setkaly. S hrůzou si uvědomil, že nemají hnědočernou barvu, tak typickou pro japonské dívky, ale že jsou, stejně jako voda v ledovcovém jezeře, do kterého se chodil jako malý koupat, temně modré. Onrjó! Pomyslel si. Má oči jako Onrjó, vraždící bestie, nemrtvá! Ne, zarazil se. Ne, nemá mrtvolně modré oči. Má oči jako inkoust, jako paví peří. Kdysi v Šōgunově zahradě viděl páva. Šōgun jej dal dovézt z Číny, porušil tím politiku svého otce, ale nikdo se o tom nedozvěděl, jelikož páv po pár měsících uhynul. Dostal od Šōguna jedno jeho ocasní pero, dodnes ho měl vystavené ve svém malém pokoji. Hned vedle otcovy zbroje…

Z úvah ho vytrhl Hikone, který se k němu naklonil a zašeptal:

„Vím, co si asi říkáte. Ano, její matka byla cizinka, ale daří se nám to skrývat. Zato vám, příteli, se nedaří ukrývat emoce za kamennou tvář, zíráte na ni jako na zjevení. Tak jako tak vás prosím, abyste to udržel v tajnosti před Šōgunem…“

Mori se na něj udiveně podíval. Jak to mohl zjistit tak rychle? To to bylo tak očividné? Vždyť se na nic nevyptával, po ničem neslídil. Jak mohl vědět, že jej Šōgun pověřil tím, aby dával pozor, zda neuteče z Eda a také mu bylo svěřeno, aby zjistil co nejvíce?  

„Och, to nebylo nic těžkého…“ Hikone jako by mu četl myšlenky. „Je to zvykem, dávat pozor na odsouzence. Ale Šōgun ještě nemá záminku, aby mne dal zabít. Tu si bude muset ještě vycucat z prstů…“

Následující hodiny se bavili a pili saké. Jednou se ho Hikone zeptal, co si myslí o náboženské nesnášenlivosti, a Mori, jelikož nevěděl, co odpovědět, se zeptal, zda naráží na ten vypálený kostel. 
Již bylo prolito mnoho saké, když tu, tentokrát snad už doopravdy opilý Hikone zahlaholil:

„Dceruško! Chybí nám hudba! Přines si šamisen a zahraj nám něco!“

Yuko se beze slova zvedla a vyšla z místnosti. Vrátila se s dlouhým strunným nástrojem a vějířem, kterým se na něj obvykle hrálo. Posadila se a začala ladit, následně postupně rozevučela všechny struny v uklidňující hudbě. Napnutá kočičí kůže vydávala nádherné libozvuky a nikdo si ani nevšiml, 
že jejich hostitele přemohlo saké a on se skácel na stůl, kde usnul. 

Poté, co vážná hudba ustala, se zábava rozjela v plném proudu. Kdosi vyhlásil soutěž ve skládání básní, takže se po několika minutách ticha, kdy všichni počítali slabiky, aby dodrželi pravidlo pět-sedm-pět, přešlo k recitaci. Zde uvádím nejpovedenější kusy, které sklidily nejvíce potlesku:
<br>
<br>

PŘÍBOJ (mladý Hikone Saito, hostitelův syn)

Slaný je vítr

Na  pláž doráží příboj

KRÍÍ: křik racků
<br>
<br>

ZIMA (Šintó Akira, samuraj z domu Hikone)

Je krutá zima

Jen spadne-li rampouch v sníh 

Přijde jaro zas
<br>
<br>
SMRT (Takeši Ren, přítel a družiník Kaišakův)

Tělo mé chladne 

Krev z ran mi prýští

Smrt už se blíží
<br>
<br>
BITVA (Kaito Masaru, člen hradní stráže a sluha Šōgunův)

Bitva propukla

Boj, vřava smrti stín

Túúúdúú: zvuk trubek
<br>
<br>
Nejvíce potlesku sklidil Příboj, neb jako jednomu z mála se povedlo mladému Saitovi vložit do něj citoslovce a dostát tak básnickým zvykům. Druhý byl nejspíš Takeši, i když to bylo dosti sporné. 

Někdo tvrdil, že tuhle báseň recitoval již po několikáté, ale když na něj svaloun Takeši vrhnul zlostný pohled, zmlkl. 


Všechny oči se teď stočily na Moriho, jelikož  jako jediný ještě nerecitoval. Ten si odkašlal a spustil:

<br>
<br>
KRÁSNÁ ONRJÓ

Bílá jak lotus

Krásná, jako sama Smrt

Chladná jako sníh
<br>
<br>
Toto haïku vyvolalo rozličné reakce. Někteří váhavě zatleskali, ale Takeši vyskočil na nohy a křikl:

„Jak se opovažuješ takto urazit krásnou Yuko?! Vyzývám tě na souboj!“

„Mluví z tebe saké, Rene…“ Snažil se jej uklidnit Mori. „Nechci tě zabít, ale výzvu přijímám. Jakožto 
vyzvaný mám právo volit zbraň: bokkeny, ale ne ledajaké. Iaido bokkeny!“

V Renových očích se mihl stín pochybnosti. S obyčejným bokkenem by Moriho rozdrtil, měl mnohem větší sílu než Kaišaku, ale s Iaido bokkeny? Byl to úplně jiný styl než s obyčejným bokkenem. Nebylo to o síle, ale o technice. Bokkeny používané k tréninku Iai-jutsu nebyly z těžkého dubového dřeva jako ty obyčejné. Byly mnohem tenčí a snadno se lámaly. K boji se však používala i pochva…

Ale byl to jen stín pochybnosti, který se ihned vytratil v žhnoucí záři Renových očí. Když přinesli zbraně, vybral si bez okolků, proti etiketě, jako první. 

Postavili se proti sobě a zaujali bojové postavení. Dokonce i namol zpitý Hikone zvedl hlavu a pokoušel se vnímat, co se děje. Jeden z mladíků se chopil šamisenu a začal hrát hudbu jako při pouličních soubojích.

Jako první zaútočil Ren. Vedl nepříliš rovný sek na hlavu přímo z pochvy. Mori se mu ladně vyhnul, vykryl kvartu směřovanou na nohy pomocí ippon-me a rychle zase meč schoval. Ren se na něj vrhl, ale než stačil cokoliv udělat, dostal ránu pomocí gyaku-kesa-giri rovnou do brady. Skulil se do kotoulu a začal si mnout bradu, ale to se na něj vrhl zase Mori a ustědřil mu ránu do hlavy kombinací nukitsuke a kesa-giri. Možná za to mohla opilost, možná bojová ráže, ale najednou se stalo, že Ren stál opět na nohou a veškerou svojí silou máchl pochvou ve vysokém oblouku, takže málem poničil nízký strop, po Moriho hlavě. Ten sice útok pohotově vykryl tak, že povytáhl dřevěný meč z pochvy, ale i tak byla Takešiho síla příliš velká. Hlazená rukojeť bokkenu odlétla na druhý konec místnosti, zatímco dřevěná čepel zůstala vězet v pochvě. Moriho to však nijak nevyvedlo z míry, neboť byl na takové věci zvyklý, a praštil pochvou Rena rovnou do spánku. Ten se svalil na Hikona a zůstal 
nehybně ležet. 

„Trochu si zdřímne…“ Konstatoval Kaišaku. Všichni v místnosti  zvážněli, i když bylo komické sledovat, jak se starý a opilý Hikone snaží dostat zpod statného Takešiho. V tuto chvíli Mori všem připomněl, kdo vlastně je. Před nimi se tyčil Kaišaku, nelítostný mistr popravčí, který by se nezdráhal 
prolít krev.

Kam se ale poděla Yuko, kvůli které to celé začalo? napadlo ho. Odsunul posuvné dveře, jestli náhodou není v Jarním sále. Nestál však v Jarním sále, ale v Letním. Opravdu, malba na stěnách byla místy nedokončená, někde dokonce jen načrtnutá. Bůhví proč se tohoto místa začal bát. Vneslo neklid do jeho nitra. Bylo nedokončeno, nebylo harmonické. Na něco takového nebyl zvyklý. Urychleně přešel místnost a otevřel další posuvné dveře.

Ovanul ho chladný průvan. Stál na prahu menší místnosti, celé v bílomodrém nádechu. Stěny Zimního sálu nesly motivy zasněžených stromů a zamrzlých jezírek. V dáli se tyčila bílá hora Fudži, velká a silná jako šōgunát. A před horou, zády k němu, stála dívka v modrobílém kimonu s akvamarínovou sponou v nádherných, do drdolu sčesaných černých vlasech. Otočila se k němu. V očích se jí leskly slzy. 

„Je- Je mrtvý?“ vypravila ze sebe.

„Ne,“ usmál se Mori. „Trochu si zdřímne, nebili jsme se ostrými meči…“

„I tak,“ špitla. „Nechci, aby se kvůli mně někdo bil…“ 

Mlčky se na ni zadíval. její oči byly tak uhrančivě modré. Utopil se v nich. 

„Och!“ vykřikl. „Vždyť jste zraněn!“

Osahal si místo, na které upírala oči. Skutečně, kolem oka se mu začínal tvořit modrý kruh. I na ruce začínal cítit tupou bolest modřin. 

„To nic,“ řekl. „Zasloužil jsem si to. Urazil jsem vás.“

„Ale mne ta báseň neurazila…“ zakroutila hlavou. „Ba naopak se mi zdála moc pěkná. Jste skvělý 

básník, Kaišaku…“

„Nejmenuji se tak, je to pouze titul. Váš otec mi říká Rokuro Mori…“

„Krásné jméno pro krásného mladíka…“ zasmála se. 

„No, teď už ne zas tak krásného,“ smutně se pousmál. Bolelo to jako čert, ale nesmí to na sobě dát znát. Rozhlédl se po místnosti. Vskutku, bylo to tu dosti melancholické. Ne jako hravě rudohnědý Podzimní sál ani krásně mladé jako zelený Jarní sál. 


„Je to tu krásné…“ řekl nakonec. „Nedivím se, že to tu máte tak ráda…“

Najednou oba zaslechli kroky. Oběma blesklo hlavou to samé. Nesmějí je tu spolu vidět, co by si jenom kdo pomyslel? 

„Rozdělme se…“ zašeptala a zmizela ve dveřích do Letního sálu. 

Rozdělit se? Ale kam má jít? Tam šla ona, tam nemůže, a z druhé strany sem přicházely ony kroky. 
Kam teď?! 

Najednou si všiml škvíry v papírové zdi. Má to ale štěstí, další východ!

Tiše odsunul stěnu a vlezl dovnitř. Když za sebou zavřel, zjistil, že stojí na točitých schodech. 
Vydal se po nich nahoru, kde prosvítalo škvírou ve dveřích světlo. 

Přikrčil se a nahlédl skrze škvíru do místnosti. Svíčka hořící na čtecím pultíku osvětlovala tvář starého muže lemovanou bílými vousy. Jeho oči klouzaly po stránkách směrem zleva doprava a shora dolů. Ty oči byly modré. Údivem vydechl. Stařec se náhle otočil a uviděl odraz svíčky v jeho oku. Dal se na útěk, zmizel v jiných dveřích na druhém konci místnosti a shodil přitom polici s v kůži vázanými 
knihami na zem. 

Kaišaku nevěřil vlastním očím. Opravdu viděl cizince? Bílého ďábla ze zámoří? Vstoupil do místnosti a zvedl jednu z knih. Byla psána písmem, které nedokázal přečíst, jazykem, kterému nerozuměl. 
Najednou zaslechl na schodech kroky. Rychle se schoval v rohu. Vešla stará služebná s tácem jídla. Byla na něm miska polévky, rýže a ryba. Vedle misek stála konvička na saké. Když uviděla tu spoušť, a že stařík zmizel, upustila tác na zem a lomíce rukama s bědováním utekla. 

Vystoupil ze stínu a pomalu sešel ze schodů. Vydal se směrem, kterým prve odešla Yuko a ocitl se na zahradě. 

Stála tam, pod bonsaiem ve vyvýšeném květináči, a dívala se na měsíc. Její kůže měla stejnou barvu jako jeho svit. Otočila se na něj.

„Tak se opět setkáváme, válečníku…“ řekla poněkud škádlivým tónem.

„Už tomu tak bude, krásná panno…“ odvětil. Celou noc si povídali. Nad ránem je tam v zahradě našel starý Hikone, který se konečně probral, a když ho žádali, aby je zasnoubil, udělal to jenom proto, aby 
mu dali pokoj.
 
Později toho rána přispěchal do sídla rodu Hikone posel se vzkazem od Šōguna. Když si jej pan Hikone, vážený Daimjō a vládce provincie Izumo, stále ještě dosti postižen kocovinou, vyslechl, rázem nejen vystřízlivěl, ale ještě zbledl jako stěna. Dal si zavolat Kaišaka a jeho družiníky, a řekl jim, že se mají urychleně dopravit na hrad Edo. 

Když kráčel vedle nosítek, přemýšlel Mori o tom starci, kterého včera viděl. Zároveň byl sice šťastný z toho, že se právě zasnoubil s krásnou a bystrou ženou, dcerou mocného Daimjō, ale jestli tam nahoře opravdu viděl Evropana…

Nakonec dospěl k závěru, že se mu to jen zdálo. Právě prošli východní branou a nosítka se zastavila, aby Hikone mohl vystoupit. Vedli je starými chodbami až do Soudního paláce, kde byl Kaišaku snad jen jednou nebo dvakrát v životě. Jeho titul sice vycházel z práce kata, ale většinou popravoval pouze zběhlé strážné anebo příliš horlivé samuraje, kteří s opovážili tasit meč v Šōgunově paláci. Soudní sál se používal pouze při soudech opravdu vlivných anebo urozených lidí. 

Po cestě se k nim připojil ještě mladý následník trůnu se svými strážci. Vyčítavě se na Moriho zadíval.

„Kde jste byl, mistře Kaišaku?“

Poslední dva dny Mori úplně zapomněl na to, že má na starosti výcvik mladého následníka v bojových uměních. Čas od času mu také dával mravní lekce, ale nikdo o tom nevěděl. Hochovi bylo asi devět let. 

„Víte, váš otec mne pověřil úkolem, můj pane…“ řekl. „A taky jsem se zasnoubil…“ dodal po chvíli.
I když byl obrovský, byl soudní sál téměř přeplněn. Dvořané seděli jeden vedle druhého a čekali na Šōgunův příchod. Konečně se rozevřely dveře a on vešel. 

„Páni Daimjōvé, vážení Bushi,“ řekl. Tohle nebyl jeho obvyklý způsob vyjadřování. Kaišaku tušil, že pro ně má nachystané něco speciálního. 

„Jak jistě víte, poslední Evropan byl z Japonska vyhnán mnoho let zpátky,“ začal. Hikone, sedící vedle Kaišaka, viditelně zbledl. 

„Ale čas od času se i potom stávalo, že se našel nějaký, který odmítl odejít… Ale dnes, dnes prosím přivítejte padre Gabriella de Belvega, kněze, který se i přes trest smrti, který hrozil každému Evropanovi, který by zůstal v Japonsku, skrýval třicet let, jenom aby byl chycen minulé noci…“
A s těmito slovy byl dvěma vojáky v ō-daru, jeden byl vyzbrojen lukem a druhý kopím yori, přiveden onen starý muž růžolící se tváře. Byl celý od bláta a na rozbitém nose mu zasychala krev. 
Rokuro si s hrůzou uvědomil, že to nebyl pouhý sen. Ano, teď tam ten stařec stál, před ním, hmotný jako roh, o který si ráno ukopl palec. 

„Řekněte nám něco o sobě, padre…“ nadhodil Šōgun. Všichni si jasně uvědomovali, že jediný důvod, proč toho starce ještě neposlal na mučidla bylo, že jej bavilo ho veřejně ponižovat. 

„Jmenuji se… Jmenuji se Gabriel de Bellevague, a jsem původem z Francie…“ Huhňal stařec kvůli zlomenému nosu poněkud potichu. Všechny překvapilo, jak dobrá byla jeho japonština. Morimu došlo, že se tu musel skrývat bezmála třicet let! Pokoušel se si to představit, ale nešlo mu to. 
„Vystudoval jsem teologii na universitě v Paříži. Následně mne poslali do Číny a odtud sem, do Japonska, šířit slovo Boží. Od roku 1600, tedy od začátku období Edo, jsem se skrýval ve starém kostele a jedl zbytky, které vyhazovali z rybárny poblíž…“

„Na to, že jsi se živil jako pes rybími odřezky, jsi dost vypasený. Jaktože tě nikdo nenašel? Mluv!“

„Čas od času jsem v noci dělal strašlivé zvuky, abych rozšířil fámu, že v kostele straší. Pár týdnů nazpět kostel vyhořel, vypálili ho. Ukryl jsem se v nedalekém chrámu, v jedné nepoužívané místnosti, kde mne deska v noci našla chrámová stráž…“


„Tvůj příběh je zajímavý. Rád bych tě ušetřil, jelikož jsi pravděpodobně poslední Evropan v celém Japonsku, ale abych dostál zákonů svého děda a svého otce, budu tě muset dát popravit. Ale vzhledem k tomu, že jsem si tě oblíbil, když jsi mi tento příběh vyprávěl zas a znova v noci, svázaný do kozelce, neboj, budeš mít lehkou smrt… Mistře popravčí…“

Kaišaku vstal. Přitom sice uhodil svojí pochvou starého ceremoniáře za sebou do brady, ale ani jeden z nich na to nedbal. Všechny pohledy spočívaly na něm. Jak zareaguje? Co udělá? 

Přistoupil k vyvýšenému podiu a vystoupil na něj. Tento sál byl určen k soudům, ale i k popravám. Jediným soudcem zde byl totiž Šōgun, a ten když soudil, málokdy udělil milost. 

Stráže donutily starce si kleknout. Nebránil se. Klečel tam, s hlavou vztyčenou, a modlil se. 

Kaišakovy oči sklouzly z odsouzence na Hikona. Ten tam jenom seděl a potil se. 

Kaišaku pomalu tasil meč. 

„Nic osobního… Dělám jen svou práci…“ zašeptal směrem ke starci. Ten přikývl. Chápal to. Věděl, že se jej chystá setnout ten, kdo jej včera v noci objevil, když studoval písmo. Zároveň však také věděl, že tento muž jej neudal.

Kaišaku pozvedl meč. Náhle se ozval výkřik.

„Mám námitku!“ vykřikl Hikone a zvedl se. Přitom také uhodil starého ceremoniáře do obličeje. Starý Kocuke no Suke se zamračil. Dnešek byl už teď zrána dosti nepříjemným dnem. 

„Chcete zabít nevinného starého muže, který ani nemůže za to, že zde uvízl?! Proč jej vlastně trestáte? Proto, že je to křesťan? Kolik křesťanů už bylo v Japonsku popraveno jenom kvůli své víře? Kolik Evropanů bylo umučeno jenom proto, že jsou odjinud?“

„Mnoho,“ odvětil nevzrušeně Šōgun. „A tenhle bude jenom další na dlouhém seznamu…“

Kaišaka nezačínala bolet ruka, byl na tohle cvičený. Ne, nebylo to tím. Začal mít strach, aby jeho budoucí tchán, kterého si stačil oblíbit, neprovedl nějakouhloupost. Podíval se na kněze. Ten jen mlčky přikývl.

„To nedovolím!“ vykřikl Hikone a tasil. Přitom opět uhodil starého ceremoniáře pochvou do obličeje. V tu chvíli, velkým obloukem, Kaišaku ťal…


 

Utíkal nočním Edem směrem k sídlu Hikone. Ještě téhož dne byl Hikone odsouzen k trestu smrti za to, že tasil v paláci meč. Také mu bylo dokázáno, že u sebe víc než dvacet let ukrýval kněze. Teď byl souzen pro velezradu a spiknutí proti Šōgunátu. Seppuku měl, spolu se svým mladým synem, spáchat zítra ráno. Jediné, co stihl Morimu říct, když se potkali na chodbě, bylo, aby se postaral o to, aby Yuko nic neprovedla. Zemřít měli pouze všichni muži rodu Hikone, ženy musely zůstat žít. 
Teď tedy utíkal co nejkratší cestou do Uena, aby tam byl dřív než jízdní posel, který měl značný náskok. Po cestě kolem nevěstince, kde na něj pokřikovaly gejši, narazil do černě oděného muže v rákosovém klobouku. 

„Hej! Kdo si myslíš, že jsi?!“

„Na tohle nemám čas, rōnine,“ pravil temným hlasem Kaišaku, když si všiml dvou mečů, které měl neznámý se skřehotavým hlasem u pasu. 

„Rōnin? Nenadávej mi do bandity! Já alespoň nenosím meče, jako kdybych šel plenit a nebo do války! Věz, že jsi urazi Ima Shinu, mistra šermíře! Vyzývám tě!“

Hlava Ima Shinu, mistra šermíře, se skutálela do škarpy. Mori běžel dál, zoufalý, že ztratil tolik času. Musí tam dojít včas! Musí! 

Začalo pršet. Běžel dál a chvílemi jako by se mu zdálo, že mu v patách letí jezdec. A teď byl zase před ním! Rychle! Musí to stihnout dřív než on! Musí!

Konečně stál před vchodem. Srazil dveřníka a utíkal přes Jarní sál, který se mu zdál zelený jako jed, a po jehož stěnách se místo poletujících ptáčků svíjeli hadi, do Podzimního sálu. Ten byl rudý krví. Místo jablek na stromech visely rudé koule krevních sraženin. Ocitl se v Letním sále. Ten byl úplně normální. Uklidnil se a klidným krokem přešel skrz střed místnosti rovnou ke dveřím do Zimního sálu. Věděl, že ji najde tady, jenom doufal, že bude v pořádku. Odsunul dveře. 

Bílé rohože na podlaze byly nasáklé krví. O stěnu se opírala ručka bělejší než sníh, ze které vypadlo tantō se zářivě modrou čepelí. Stěny, zobrazující mrtvou a chladnou zimní krajinu, byly zkropeny horkou krví. Přišel pozdě. 


 


Pomalu vycházelo rudé slunce nad edským hradem. Soudní sál byl plný lidí, vysoce postavených Dimjō a dvořanů. Jako první vstoupil Šōgun a uvelebil se pro změnu v první řadě. Za ním vešli oba odsouzenci, celí v bílém. Usedli na rohože, poté vstoupil Kaišaku a nesl zdobenou dřevěnou truhlici 
podlouhlého tvaru.

„Mistře popravčí,“ pravil Šōgun. Byl na vrcholu blaha. Nejen, že se mu podařilo najít záminku k popravě toho strašného Hikona, ale ten starý hlupák půjde ještě k tomu za výstrahu všem zbylým křesťanům v Japonsku. A navíc, seppuku, rituální sebevražda, při které si samuraj rozpárá břicho a poté mu sekundant utne hlavu, se nevidí každý den.

„Konej svou povinnost!“ Kázal.

„Ne.“

„Co prosím?“

„Ne. Nehodlám popravit tyto dva muže.“

„Vzpíráš se mým rozkazům, Kaišaku?“

„Již nejsem kaišaku, toho titulu se zříkám. Jsem Rokuro Mori, samuraj.“

„Víš, co to pro tebe znamená? Zemřeš spolu s nimi!“

„Ano, jiné přání nemám…“

„Ale kdo vám bude sekundovat?!“

„Je starým zvykem…“ pronesl vážným hlasem Hikone. „Že sekundanta si volí každý samuraj sám. Já si volím Takešiho Rena, neb jsem již viděl, jak porazil zde přítomného nejlepšího mistra šermíře.“

„Já si volím také Takešiho,“ ozval se mladý Saito. Na to, že mu bylo pouze sedmnáct, čelil smrti hrdě a se ctí hodnou samuraje. „Jelikož mi dokázal, že má smysl pro cit nejen v básnění, ale i v umění šermířském…“

„I já si volím Takešiho…“ ozval se nakonec Mori. „Neb je to můj přítel.“

„Ale kdo je to ten Takeši, kterého toliko vychvalujete? Kde jej máme hledat?“

„Je to kapitán palácové stráže, a měl by se nyní nalézat v domě rodu Hikone…“ řekl Saito. 
Mezitím, co čekali na posla, až se vrátí s Takešim, nařídil jim Šōgun, ať se již odhalí do pasu, aby se s exekucí neotálelo, až se ti dva vrátí. Dal jim také vybrat zbraně. 

Mori si prohlížel wakizashi, které mu dali. Byla to krásná kovářská práce. Jako malý, když ještě žil na rodinném hradě vysoko v horách, trávil hodně času v hradní kovárně, kde sledoval kováře, jak kuje meče pro jeho otce. Kovář byl hodný a čas od času malého chlapce něco naučil. Tu jak odstranit z oceli nečistoty, tu jak zakalit hamon. Hamon na tomto wakizashi byl výrazný, čepel byla ve stylu  Gassan, s výrazným utsuri, stínem nad hamonem. Rukojeť nebyla oplétaná, pouze potažena rejnočí kůží. Byla to krásná zbraň, ale stejně ji odmítl. Vytáhl ze záhybů svého kimona dýku tantō s namodralou čepelí, skropenou rudou dívčí krví. prohlížel si ji, zkusmo s ní mávnul. Dokázal by s ní zabít všechny v této místnosti, ale srdce mu velelo jinak. 

Přiběhl k němu mladý dědic trůnu.

„Mistře Kaišaku! Vy chcete spáchat seppuku? Ale kdo mne bude učit?“

„Na světě je spousta šermířů mnohem lepších, než jsem já, netrap se tím, chlapče…“

„A co moudrost? Kdo mne naučí té?“

„Na světě je mnoho mistrů mnohonásobně moudřejších, než jsem já. Ale jednu poslední moudrost bych pro tebe měl: Nečiň to, co ti kážou druzí, čiň to, co ti káže tvé srdce.“

„A vám snad káže srdce si rozpárat břicho?“

„Z části. Také mi to káže kodex, který mám vkutý ve svém srdci. Ale hlavně mi to káže tvůj otec…“

„Proč tedy neuposlechnete své srdce?“

„Poněvadž mé srdce patří ženě, která již není mezi námi. Ale ty si můžeš dovolit poslouchat své srdce, 
jednou z tebe přeci bude Šōgun… Běž už, tohle bys vidět neměl…“

„Není to poprvé, co uvidím seppuku…“ informoval chlapec hrdě.

„Pro mne to taky není poprvé, ale bude to poprvé, co nesekunduji, ale jsem sekundován…“ posmál se 
smutně Mori.

Přinesli před ně papír a lahvičky s inkoustem. Všichni složili haïku o pohrdání smrtí, to už však přišel Takeši. Měl špatně zamaskovanou modřinu, kterou mu včera Mori vyrobil. Připadalo mu to tak dávno. Sebral ze země jeho dlouhý meč a přistoupil k nejmladšímu z nich, jak kázal zvyk. 

Chlapec, sotva zarazil meč do svých útrob, vykřikl. Nebyl chudák zvyklý na bolest. Takeši odvedl dobře svou práci, hlava sletěla téměř okamžitě. Další na řadě byl Mori. 

„Odpusť…“ zašeptal k němu shora Takeši. Všechno už mu dávno zapomněl, hlupákovi. Jen těch pět  šoku ho pořád mrzelo. 

Pomalu pozvedl zakrvácenou dýku před zraky všech zúčastněných. Starý Hikone, zdrcen smrtí svého syna, v ní poznal dýku své dcery a jal se bědovat a naříkat. 

Kaišaku si pomalu vrazil modravou čepel do břicha. Táhl ji asi k pupku, kde ji otočil o devadesát stupňů a vyjel s ní až nahoru k hrudnímu koši. Následně dýku vytáhl, otřel ji a pohybem ruky zarazil 
Rena, který se už už chystal zkrátit jeho trápení. Zvedl hlavu a zarecitoval:

<br>
<br>

Zkropila krev sníh

když zabila se kráska

zrudla bílá zem
<br>
<br>

Následně to již Takeši nevydržel a se slzami v očích ukončil život nebohého Rokura Moriho z Kurogawy. Mistr ceremoniář, Kocuke no Suke, zašeptal:

„Zapište to, zapište to někdo, neboť toto byla ta nejsmutnější báseň, jakou jsem kdy slyšel…“ 

