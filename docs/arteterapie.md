# Arteterpie
<br>
<br>
<br>
#### Aneb kyž si psychopat jako já vylévá srdce
<br>
<br>
<br>
## Plamínek plané naděje
<br>
<br>
<br>
Neměl by cítit vztek? Vztek a nebo žal, možná vinu a nebo bolest? Jaktože nic necítí? Ani údiv, ani zmatení, a to si přitom pokládá otázky…

Jistě, řečnické otázky. To je to. Z toho semináře byl zvyklý na to, formulovat fakta a domněnky pomocí řečnických otázek. Měl by si to prostě uvědomit, měl by cítit žal a nebo vztek. Měl by cítit. Zkusil to znovu. Necítil. Necítil nic, ani únavu, ani lezavý chlad který prosakoval tímto pozdním zimním večerem. 

Necítil ani ztrátu, ani bolest, ani zklamání. Neomílal si v hlavě, co mu řekla. Možná je to tak lepší. Asi je to tak lepší, ona měla většinou pravdu. Nefungovalo by to, jak říkala, stejně jako teď nefungovaly jeho pocity. Ne, necítil žal ani vinu. A už vůbec necítil údiv nad tím, že nic necítí. 
Šel dál, tou úzkou, temnou postranní uličkou, a necítil strach. Měl by? Asi měl. Měl by cítit, ale absolutně nic necítí. Bral to jako fakt. 

Najednou se ze tmy ozvalo vrčení. Před ním se, v tom zlatém světle vytékajícím jako med z lampy trčící ze zdi, zaleskly zelené oči. Objevil se obrovský pes, pěna mu tekla u huby a z očí mu čišelo šílenství.

Asi by měl cítit starch. Je přece v ohrožení života, ne? Za normálních okolností by se dal na útěk, ale proč vlastně? Ten pes nebyl zas tak velký… Pravda, byl sice vzteklý, ale zatím jen vrčel. Matně si uvědomoval, že normální člověk by byl pomalu vycouval z uličky…

Pes se na něj vrhl. Dobrá, teď je to buďto on a nebo on. Proč necítí strach? Proč toho psa právě přirazil ke zdi a jen tak, bez skrupulí, mu vytrhl ohryzek? Proč mu právě jen tak, chladnokrevně, rozpáral břicho? Tyto otázky jsou byly opět jen konstatování faktu, že to udělal. Asi by měl cítit nechuť, horkou psí krev na rukou, smrad z vyhřezlých střev. 

Rozhlédl se. Ano, je to jisté. Necítí emoce, ani nic jiného. Nejedná na základě pudů, ale pouze přísné, logické úvahy. 

To je ale pro básníka jako on dosti drastické, ne? V básních se přece vyjevují emoce…
Mohl by dělat něco jiného, něco, kde jsou emoce jen na přítěž. Třeba hrát šachy, a nebo se dát na vojnu. V boji je přece potřeba rozvahy…

Zarazil se. Vždyť právě holýma rukama chladnokrevně zabil psa a necítil ani špetičku viny, údivu a nebo opovržení sebou samým! Je jen chladnokrevný vrah! Bože, jaké monstrum se to z něj stalo? Ano, monstrum. Netvoři, stvůry a divá zvěř přeci jednají pouze na základě pudů, zatímco on je ani nedokáže cítit! Ne, nezasluhuje si žít. Je jako ti vojevůdci, kteří chladnokrevně obětují celý pluk jenom proto, aby vyhráli! 

Ne, to byli šílenci, ty jsi až příliš příčetný. Jsi monstrum! Bezcitný netvor! Co jsi to udělal?!
„Pravda, co jsem to udělal?“ Zeptal se sám sebe a rozhlédl se po té temné uličce.

Když uviděl tu spoušť, udělalo se mu mdlo a sesul se ke zdi. Podíval se na svoje ruce. Tuhla na nich černá krev. Ucítil bolest v levé paži. Pes mu tam prokousl kožich a pokousal ho. Bože, to je bolest! Celý kabát byl zamazaný od krve a na několika místech roztrhaný. Když se znovu podíval na svoje ruce, všiml si, že rukavice, na které předtím úplně zapomněl, mají protržené špičky prstů. Od čeho to jen mohlo být? Jako by mu tam byly vyrazily drápy…

Ale to je nesmysl, řekl si. Navíc se jen snažíš nemyslet na toho psa. Možná by bylo lepší odsud vypadnout…

Šel dál noční Prahou. Ulice byly pusté a on už se stačil trochu uklidnit. Co se to vlastně stalo? Jak je možné, že na nějakou chvíli pozbyl všech emocí? Že by to bylo kvůli Toničce?

Ach ano, jistě, Tonička… Úplně na ni zapomněl. Asi měla pravdu, možná viděla to monstrum, které v něm dřímalo, a které se teď probudilo k životu. A nebo… A nebo si jen prostě myslela, jak to ostatně říkala, že by to nefungovalo…

Asi měla pravdu. Jak si mohl namlouvat, že by to vůbec mohlo fungovat?! Vždyť ona byla anděl a on monstrum! Vždyť ona byla músa a on pouhým nevzdělaným plebejem! Celé to od začátku byla jen fraška, domeček z karet, který neměl dost silné základy. Bylo to jako lilie, chvíli je krásná, a potom uvadne. Ne, dlouhodobě by to nefungovalo…

Zarazil se. Ano, ta láska byla efemérní, jako růže. Ale což i hnijící růži nestojí zato zachovat jenom proto, že je to růže? 

Možná, napadlo ho. Možná že to ona a její slova zapříčinila to, že necítil emoce. Normálně by cítil vztek, nebo něco takového, ale předtím necítil nic. Doslova. Co mu tím chtěl vesmír říct? Možná to, že ještě není čas na slzy, že má ještě šanci… Ale jistě! Všechny ty její argumenty platily pro dlouhodobý horizont, ale ona stejně za pár měsíců jede na pár let do zahraničí… Bylo by to jen takové efemérní… Jen ještě na chvíli sevřít v prstech tu hnijící růži…

Stál tam, ani nevěděl, kudy tam došel, a opřen o zábradlí se díval za řeku, na Petřín a na Hrad. Okolo Petřína se vinul náhrdelník ze zlatých světel lamp. Zvedl hlavu. Za sklem lampy za jeho zády pomalu hořel plamínek. A i v jeho srdci se rozhořel plamínek. Plamínek plané naděje…
<br>
<br>
<br>
## Dva nedopalky
<br>
<br>
<br>
 
Stál tam, opřený o zeď, a v zlatavé záři lampy vyčnívající ze zdi si balil cigaretu. Zachumlal se hlouběj do svého elegantního kabátu. Bylo dosti lezavo, proč se s ním chtěl sejít právě teď? Po telefonu zněl dost ustaraně, snad se mu nic nestalo… Ale co, když už mu slíbil pomoc, přece mu ji neupře…

Vytáhl krabičku sirek, škrtl jednou o zeď budovy a chystal se si zapálit, když tu mu oči padly na černající hlavičku sirky. Plamínek pomalu sžíral síru a dřevo, ničil vše, na co přišel. Tak jako láska, pomyslel si. 

Podíval se na cigaretu. Ano, to je dobré přirovnání. Tehdy se ho zeptala, co je to láska. Odpověděl, že to, co k ní cítí, dnes by odpověděl jinak. 

Láska je jako plamínek, spaluje všechno okolo sebe a zapaluje cigaretu, která mne pomalu ale jistě zabíjí…

Tehdy jí řekl něco jiného, tehdy totiž lhal. Podíval se ještě jednou na tu špatně ubalenou cigaretu a zapálil si. Co mu tak dlouho trvá? Kde jenom je?

Konečně ho uviděl. Šel pomalu noční ulicí směrem k němu. Pod lampou se zastavil a mlčky kývl na pozdrav. 

Chvíli tam tak mlčky stáli, dokud neprolomil ticho. 

„Co se děje? Zněl jsi dosti ustaraně…“

Mlčel. Mlčky vytáhl cigaretu a on mu připálil. Rudě žhnoucí konec bílé tyčinky se odrážel v jeho 
půlměsícových brýlích. 

„Jde o Světlanu?“ Zeptal se nakonec. 

„Ne. Jak víš, Světlaně se teďka vyhýbám. Moc to bolí…“

„Chápu. Tak o co tedy jde?“ Zeptal se popuzeně, ale pak se zarazil. Dneska mluvil mnohem vážněji než obvykle. Nevypadal zdrceně, jako předtím toho dne. Vypadal dosti zamyšleně a melancholicky. 

„Jde o Viktorii…“

„O té mi tu nemluv, ano?“ Utrhl se na něj. „Dost to bolelo, víš? Byl sem na tom pomalu hůř než ty teď!“

„Slyšel jsi už její úhel pohledu?“ Zeptal se opatrně a utáhl z cigarety. 

„Slyšel! Byla to chyba nás obou. Byla to chyba!“

„Takhle to neříkala…“ Zakroutil hlavou. „Říkala, že jsi to s ní chtěl stejně skončit, a stejně jsi ji dvakrát na kolenou prosil, aby ti odpustila. Využils ji, aspoň tak to říkala. A taky ses k ní podle všeho nechoval moc hezky…“

„Byla to chyba. Nechtěl jsem jí ublížit přespříliš hned na začátku…“

„…Takže jsi to nechal na potom a snažil se od ní distancovat, chápu tě. Ale na druhou stranu to jen utvrdilo váš vztah. Znáš to, neopětovaná láska bují nejvíce, ale jenom do nějaké chvíle…“

„Dost už!“ Rozkřikl se. „Neznáš všechny souvislosti!“

„A ona trpěla. A tak to udělala za tebe. Ukončila to, a pak jsi ty dělal, že trpíš. Získals ji zpátky, vyhrožováním, že se zabiješ. Tak jako tak ti dala druhou šanci, a tys ji zase zneužil…“

„Neznáš všechny souvislosti, ti řikám!“ Vyjel na něj, ale on stejně umíněně jako předtím pokračoval klidně dál:

„Dost blbě to nesla, víš? Trpěla. No a teď potkala mě, a i když už je to pár týdnů zpátky, stejně se mi vyplakala na rameni…“

„Kam tím vším míříš?“

„Inu, znáš mě. Já jsem jí naslouchal a dostal sem z ní všecko, co věděla. Načež jsem se jí pokoušel uklidnit, a ona se mi začala montovat do života…“

„Copak, pomluvila tě u Světlany?“

„Něco horšího. Přesvědčila mě o tom, že Světlana se zachovala svinsky…“

„A nemá snad pravdu?“

Bleskl po něm očima. Zdál se větší, jakoby posílený vztekem. Z jeho hlasu čišela touha po pomstě:

„Dávej si pozor na jazyk. Jí jsem to odpustil, vzhledem k tomu, jak na tom teďka kvůli tobě je, ale s tebou, příteli, nebudu mít slitování…“

„No a co se stalo pak?“ Snažil se uklidnit situaci zašlapuje nedopalek. 

„Pak mi řekla něco ve smyslu, jakože jsem dobrý člověk, a přímo přede mnou mi vyznala lásku. Nejhorší ale na tom všem je, že já, obalamutěn jejím hadím jedem, jsem jí řekl ano. Povedl se jí ten její špinavý trik. Uvěřil jsem na chvilku těm jejím lžím, a v té strašné chvíli toho využila…“

„A ty ted nevíš, jak z toho vycouvat, co?“

„Asi tak. Ale víš, co mi tak přijde? Že se všechny tyhle špinavé triky naučila od tebe…“

„Možný to je…“ Odvětil. „Co budeš dělat, člověče? Odkopneš ji?“

„Nemám to srdce. Až moc dobře vím, jaký to je, když psa na chvilku vezmou dovnitř ohřát, postaví před něj misku se žrádlem a pak ho vykopnou ven na sníh. Musím vyzkoušet něco jiného…“

„A vycouvat z toho nejde?“

„Leda by se ke mně Světlana vrátila. Ještě to není definitivní… A pak je tu taky ta možnost, kterou jsem už zvažoval…“

Podíval se mu do očí. Neviděl strach, zračila se v nich bezútěšnost. Opravdu v tom viděl jediné východisko? 

„Je tu ještě jedna možnost…“ Řekl nakonec. 

„Že ji získáš zpátky?“

„Myslel jsem ještě jinou možnost, tahle nepřipadá v úvahu. Nestojí o mě…“

„To samé si myslí i ona o tobě, ale říkala, že kdybys přinesl kytku, za všechno se jí omluvil a pozval ji ven, dala by ti ještě poslední šanci…“

„Opravdu? Ale mně je to úplně jedno, já o ni stejně nestojím…“

„A proč? Vždyť je pěkná a docela fajn… A navíc ti dala druhou šanci, někteří takové štěstí neměli…“

„Je přespříliš naivní a manipulovatelná… A navíc, je moc mladá…“

„Není o moc mladší než ty… A rád bych ti připomněl, že to ty jsi ji zmanipuloval… Každopádně jsi mluvil ještě o nějaké další možnosti…“

„Mohl by ses začít chovat jako hajzl. Pak by tě opustila sama..“

„Tak zaprvé, nemám to ve své přirozenosti, a zadruhé, Světlana by se na mě vykašlala úplně…“

„Tak ji prostě odkopni…“

„Ne, jak už jsem říkal, moc to bolí. Tak jako tak bude chudinka trpět…“

„Nemá se zamilovávat na první pohled…“

Chvíli oba mlčeli. Pak najednou, odhazujíce svůj nedopalek hned vedle toho druhého, váhavým, ale zároveň děsivě klidným hlasem pronesl:

„Pak je tu ještě další možnost…“

„To už jsme probírali. Bude trpět. Obě budou trpět…“

„Obě budou trpět tak jako tak, a já se aespoň zbavím všech svých trápení…“ 

„Ani na to nemysli! Společně najdeme řešení, ano?“

„Jistěže ano, vždycky se najde řešení, akorát při něm bude někdo dost trpět…“

Chvíli tam tak mlčky stáli, nakonec zarecitoval přirovnání, které prve vymyslel:

„Láska je jako plamínek, spaluje všechno okolo sebe a zapaluje cigaretu, která mne pomalu ale jistě zabíjí…“

Oba se tomu pousmáli, mlčky na sebe kývli, a pak se rozešli každý po svém. Jediné, co z této sáhodlouhé rozmluvy zůstalo, byly na zemi ležící dva nedopalky.
<br>
<br>
<br>
## Básnický slepák
<br>
<br>
<br>
Už nevnímal, co mu říkají, co na něj kdo křičí. Měli pravdu, všichni. Jen mlčky přikyvoval a občas bezmyšlenkovitě zopakoval větu, kterou mu řekli. 

Byl vinen, nemohl to na nikoho hodit. Ne, byla to jen a jenom jeho vina. Nemohl to shodit ani na náhodu, ani na osud, udělal to on. 

Pokusil se obvinit své podvědomí. Vždyť to stejně dělal mimoděk, ne? Všechno to udělal omylem, protože nemyslel.

Ale i kdyby, pořád to bylo jeho podvědomí a on jej nechal jednat místo svého rozumu. Manipuloval ostatními jen tak, pro radost. Pro čiré a zvrácené potěšení. 

Byl vinen, ale vinen se necítil. Necítil vůbec, ale věděl, že je jen otázkou času, než ho začnou sužovat výčitky svědomí. Byla to jeho vina, ano, ostatní ho sice manipulovali, ale to on se nechal zmanipulovat. To on, jen a jenom on sám, byl ten, kdo nepřemýšlel, když dělal to, co neměl. Odkud se naučil těmto dvěma strašným zlozvykům? A odkud se naučil zlozvyku přemýšlet o tom, že si to všechno nějak metaforicky přepíše, přenese to na imaginární postavy v jedné ze svých povídek?
Ne, proč myslí na psaní, měl by poslouchat, co mu říkají, hádat se s nimi.  Měl by dokázat, že se v některých věcech mýlí. 

Ale oni se nemýlili. Měli pravdu, ve všem. Ta slova mu prolétala hlavou a po cestě vytrhávala dlaždice osobnosti, kterou si vybudoval, jenom aby zakryl, kým opravdu je a brala je s sebou. 
Nejhorší bylo, říkal si, že si to uvědomoval již dříve. Říkal to. Všem jim říkal, že není dobrý člověk, a oni ho jen litovali a tvrdili mu opak. Nakonec jim uvěřil, a takhle to skončilo. 

Ne, nemohl shazovat vinu na ostatní, musel si to připustit. To on, to on byl vinen. To on manipuloval lidmi, to on lhal a pomlouval, to on jen ničil dobré vztahy ostatních lidí…

Na druhou stranu, řekl si, měli mu věřit. I když, byl to prolhaný lhář, proč by mu měl někdo věřit? Navíc, říkal jim, že lže, a oni mu stejně uvěřili.

Náhle si uvědomil, že to není pravda. Jako obvykle za to mohl jen a jenom on. Nechal se. Nechal se zmanipulovat ostatními. Dal si to líbit, dokonce si to zjednodušování věcí i užíval, ale když se pokusil pomoct ostatním, jenom to zhoršil. Nebylo to poprvé, ale tohle bylo zatím nejvíc. Už z dřívějška věděl, že na co sáhnul, to pokazil, ale nikdy se nepoučil ze svých chyb a zkoušel to dál. Nešlo mu to.
Všechno to podělal, vědomě to pokazil a udělal to naschvál. I když bez cíle, přece naschvál. 

Rozhlédl se kolem sebe. Viděl jen rozhořčené tváře plné zklamání a pocitu zrady. Ano, zradil je, někteří z nich s ním do konce života neprohodí ani slovo. Bídník. Byl to bídník, který se se svými problémy svěřoval papíru. 

Byla to pravda, když něco provedl, když cítil opravdu silné emoce, dal vzniknout svým nejlepším dílům. Možná, napadlo ho, možná že tohle všechno dělal kvůli tomu, aby měl o čem psát. Už dříve si dělal legraci z toho, že jeho básnické střevo je spíš básnický slepák, který se ozve jen ve chvíli, kdy je mu mizerně. O to lepší však ty básně byly.

Básně mu nikdy moc nešly, přespříliš rýmoval. Ale když měl depresi a cítil pocit viny, samy se mu psaly pod rukama. Povídky stejně tak, akorát o trošku lépe.

S hrůzou si uvědomoval tuto eventualitu, tuto strašnou možnost, která by znamenala, že je ještě horším člověkem, než si až doposud myslel. Mezitím co takto přemítal nad svým sobectvím, vykresloval se mu před očima děj této psychologické povídky.
<br>
<br>
<br>
##Rádobyfilosofové
<br>
<br>
<br>
Seděl na lavičce v parku a škrtal sirkami o krabičku. Někdy je nechal dohořet až ke konci a spálil si prsty, jindy ji zhruba v půlce mávnutím ruky uhasil. Čas od času naslinil prst, chytil z půlky dohořelou sirku za ještě žhavou hlavičku a natáčel ji tak, aby nikde nezůstal ani kousíček dřeva nespálený. 

Nakonec mu v ruce zbyl jen zkroucený, na uhel spálený relikt, zbytek z ohořelé mrtvoly, která kdysi byla sirkou. Většinou se mu ten černý oharek zlomil v ruce a on jej upustil na zem, když však zůstal celý, položil jej vedle sebe na lavičku. 

Když vyškrtal zhruba půlku  krabičky, uslyšel na štěrkové cestě zaskřípat kroky. Zvedl hlavu a uviděl, jak se k němu tím temným večerem nese rudě svítící uhlík na konci cigarety. Temná silueta se zastavil pár metrů předtím, zašlápla nedopalek, vytáhla z krabičky další cigaretu a škrtla zapalovačem. 
Rudé světlo ozářilo jemu tak známý obličej. Jeho přítel jen mlčky kývl na pozdrav a opřel se o opěradlo lavičky. 

Když vyfoukl hustý oblak šedého kouře, konečně odpověděl na nevyřčenou otázku.

„Marie řekla Gabovi, co se stalo, a ten usoudil, že bychom si s tebou měli promluvit. Do “nás” zařadil nedobrovolně také mě…“

„A kde je Gab?“

„Rozhodl se jít pěšky přes most, nechtěl čekat na tramvaj. Znáš ho, furt jenom kondice, zdraví a sport… Mimochodem, támhle jde…“

Oba vrhli pohled na statnou siluetu mladíka, které v té tmě bíle zářila předloktí. Gab chodil s vyhrnutými rukávy. Ať už byla zima a nebo mráz, vždycky jste se mohli spolehnout na to, že Gab bude mít vyhrnuté rukávy.

„Marie bude mít trochu zpoždění, potřebovala ještě něco udělat,“ prohlásil, jako by to mělo pro chod vesmíru nějaký kritický význam a jako by nutně musel její nepřítomnost omluvit. 



Jan jen sklepl kouř a vrhl na Gaba sklíčený pohled, který říkal něco ve smyslu: „Jakoby na tom záleželo, stejně všichni zhebnem…“, zatímco František skrtl další sirkou a jeho oči se na chvíli rozzářily zlatorudým světlem tančícího plamínku. 

Gab však Janův pohled opětoval a už už otvíral ústa, aby zazpílal kuřákovi za jeho špatnou životosprávu, když tu se František, který podobnou scénu zažil jsnad už stokrát a nechtěl, aby se pořád opakovala, ozval:

„Dřív nebo později stejně všichni umřeme, Gabe. Nezáleží na tom, kdy, stejně jednou zemřeme. Celý život je umírání, jenom čekáme na Smrt. Nezáleží na tom, jak moc se snažíme, jak moc se proslavíme, Smrt bere všude stejně bez rozdílu…“

„Ale to si já už dlouhou dobu uvědomuji. Jistě, že všichni pořád jenom umíráme, ale jediné okamžiky, kdy žijeme, kdy opravdu žijeme, jsou ty, kdy jsme Smrti tak blízko, že se jí můžeme vysmát do tváře. A pro tyhle okamžiky, pro chvíle kdy letíš, kdy jedeš obrovskou rychlostí, kdy se biješ o holý život, kdy riskuješ, že to skončí, pro ty se vyplatí žít! Což se pro jediný, oslepující záblesk blesku nevyplatí čekat sto let v temnotách?!“

„Nechci ti to kazit, ale stejně všichni zhebnem,“ prohlásil stoicky Jan. „Život je utrpení, absolutně vůbec nezáleží na tom, jak ho budem žít, takže je nejlepší si ho užívat, dokud sme mladý. Navíc,“ nadnesl a típl cigaretu o dřevo lavičky, čímž na ní vypálil černou skvrnu, „Možná je lepší umřít dřív, než pozdějc. Ne, že bych se chtěl zabít, ale je dost pravděpodobný, že skapu někde ve škarpě, když pudu opilej z hospody. Není to sice nijak slavná smrt a ostatní se na mě budou dívat s opovržením, ale mně to může bejt jedno, poněvadž budu mrtvej…“

Gab se znova nadechoval, aby zalil tohoto mladého stoika hromadou důvodů, proč je život krásný a že je hanba pro mladého muže zemřít a nebo zestárnout, aniž by viděl sílu a krásu svého těla, ale František byl opět rychlejší a svým melancholickým tónem pomalu prohlásil:

„Občas přemýšlím o tom, jaké to bylo předtím, než jsem si uvědomil vážnost Smrti. Když jsem byl malý a neuvědomoval si její nekonečnou konečnost, její nemilosrdný příchod a její temný stín. Její nevyhnutelnost a její tíhu, utrpení, které přináší, i vykoupení, které s ním chodí ruku v ruce. Proč se mi to zdá tak dávno?“

Gab ho napjatě poslouchal a netrpělivě čekal na příležitost, aby se mohl chopit slova, ale Jan, který již poněkolikáté neúspěšně škrtl zapalovačem ve snaze zapálit si další cigaretu, byl rychlejší. Ve chvíli, kdy sirka ve Františkových prstech uhasla a záře v jeho očích se vytratil spolu s jeho slovy, se zeptal:

„Prosimtě, nepučil bys mi jednu tu sirku? Můj zapalovač se rozhodl přestat jen bolestně sloužit a škvířit se v plameni a zhebnul…“

„Promiň, tahle byla poslední…“ Zakroutil František smutně hlavou. Když vedle sebe na lavičku odkládal poslední zčernalý kousek dřeva, zarazil se. 

„Víte…“ pronesl po chvíli. „Život je jako sirka. Na kratičkou chvíli rozzáří celé okolí, může se pokusit zapálit oheň a nebo svíčku, ale sama tak jako tak dohoří a zhasne. Život je jako sirka. Tak krátký a tak krásný, když končí v tenké stužce kouře…“

„A právě vědomí, že všichni jednou zemřeme, dává našemu životu takovou cenu. Právě v tom se lišíme od zvířat. Uvědomujeme si cenu života a neukončujeme ho jen tak. I když máme příležitost, zaváháme…“ Gab mluvil z plných plic. Konečně se tenhle svalnatý mladík, který nikdy nikomu neskákal do řeči, dostal ke slovu. 

„Nejhorší na tom je, že já to vím…“ po Františkově tváři se mihl smutný úsměv. „A nedělám nic proto, abych to změnil. Ustavičně se jen utápím v melancholii, odmítám otevřít oči a pozorovat krásy života, vidím jen nevyhnutelnost Smrti. A ani si to nevyčítám, jen se o to víc lituju a pokaždé mávnu nad výčitkami, které mi hlodají v hlavě, rukou s tím, že všichni stejně jednou zemřeme, takže na tom nezáleží. Má láska k životu je už jen vztužkou kouře nad zhaslou sirkou, kterou za chvíli rozptýlí studený vítr Smrti, který už dávno zhasil plamínek mé sirky. Já už nežiju, neumírám, já jsem již mrtev. Od okamžiku, kdy jsem ji viděl, kdy jsem si ji uvědomil, až na věky věkův…“

„Já vás nechápu. Děláte, jako by na světě nebylo nic jiného než Smrt, bolest a utrpení…“ ze stínů se vynořila Marie. Nikdo z nich netušil, jak dlouho už je poslouchala a z hlediska vesmíru to nemělo prakticky žádný význam, takže se ji na to ani neptali. 

„Co krása? Radost? Slast? Láska? Jsou snad ničím? Připomínám vám, jak to často říká pan profesor Blažek, že lidé jednají povětšinou na základě pudů a emocí, a že rozum a rozvaha jsou jenom přemýšlení nad tím, jaké emoce budeme prožívat v budoucnu…“

„Nejkrásnější ze všeho je Smrt…“ Zvedl František pomalu hlavu.

„Radost vyplývá z adrenalinu, z pocitu volnosti a z oddechu mozkových buněk, které si můžou konečně odpočinout…“ Gab si našel kámen, který vyhazoval vysoko do vzduchu a výpadem jej zase chytal. 

„Slast by byla, kdybys mi připálila cígo…“ připojil se i Jan.

„A láska…“ František se pousmál mnohem smutněji než obvykle. „Láska se dá přirovnat k sirce ještě líp, než život. Vzplane, hoří jasně a velkým plamenem, ale rychle vyhoří a spálí ti prsty. Láska vychází z bolesti, Maruško, je jen oddechem nad její absencí. »Kdokoliv dokáže cítit bolest, dokáže cítit lásku. Ale cítím já vůbec bolest?« Všechny emoce vyplývají z bolesti, jelikož bolest je jedno z největších utrpení. Horší je snadu už jenom láska…“

„Vy jste nenapravitelní…“ povzdechla si Marie, „Sice jsem vám chtěla dát, milý stoiku, nihilisto a vyznavači adrenalinových sportů, kázání o tom, jak by byl život bez lásky šedý a udělat vám tu výčet všech emocí, které činí život hezčím a barevnějším místem, ale, jak často říkáte, z hlediska vesmíru na tom nesejde. Podle vás totiž nesejde na ničem jiném než na Smrti, a odmítáte si připustit duhovost života, který vidíte tak černě…“

„Nikoliv,“ po Františkově tváři se rozlil úsměv trpčí než trnka, „Já si uvědomuji pestrobarevnost našeho krásného života. Uvědomuji si všechny ty odstíny utrpení způsobené těmi barevnými emocemi, zejména láskou…“

Ale to už se za Marií, oděnou v modrou sukni a červený vlněný kabátek, zavřela tma. 

<br>
<br>
<br>
## V kostele
<br>
<br>
<br>
Jako by mu v žilách místo krve kolovala hořká žluč. Ten malý fracek, který ho předtím tak drze předběhl ve dveřích, zase vycházel z kostela. Ale to si snad dělá legraci, že se zapomněl pokřižovat?! Ach, jak ho vytáčel ten drzý klučina, který když už se křižoval, podivně se zkroutil a skrčil místo toho, aby normálně pokleknul před oltářem. Ach ne! Právě uviděl vcházet svoji kmotru, tu starou, tlustou ženštinu,  neschopnou vychovat své děti pořádně. Perfekcionistku, která není schopna uznat, že je něco nad její síly. Musel s tou babou strávit celý den a bavit děti. Zašpinil si u toho kalhoty a boty od prachu a poprskal si košili. Ještě předtím byli u nich doma. Nebyl schopen soustředit se na své výpočty, všude okolo pořád lítaly malé děti a dělaly randál. Třikrát mu vyšlo, že mínus čtyři rovná se mínus dva. Jednou se mu také bůhvíjak povedlo spočítat, že mínus čtyři rovná se nule. Nedokázal se na to soustředit, hlava mu třeštěla ze všeho toho povyku a nebyl s to spočítat ani jednu hloupou úlohu. Těsně předtím, než vyšli, našel si konečně knihu, kterou musel přečíst, a začal se pomalu uklidňovat, ale to už zase museli jít a za chůze se číst nedalo.

A teď musel jít sem, do tohohle žlutě vymalovaného kostela, který začínal pomalu nenávidět. Možná to nebylo zas tolik těmi hloupými oblouky, které byly moc široké na to, aby byly románské, možná to nebylo těmi vitrážemi, které vypadaly jako špatně poskládané, pravoúhlé dlaždice, ale konečně mu po veškeré té dlouhé době došlo, že to ten kříž, zaclánějící rudě zbarvenému světlu a prázdně se tyčíčí v té zlatě vybarvené kupoli. To ten kříž, který nebyl takový, jaký měl být. Příliš úzký, příliš bílý, V ošklivém poměru kříže nehodném, vypadal, jako by si tříleté dítě hrálo s pravítkem a omylem nakreslilo na sebe dvě kolmé čáry. Nebyl to kříž, jaký si pod tímto pojmem obvykle představoval. Takový kříž byl zčernalý věkem, z tlustých břeven, v poměru ramen ku přečnívající části téměř jedna ku jedné a k dolní části zhruba jedna ku dvoum. 

Na to, že byla velikonoční neděle, to bylo dosti prosté a ospalé. Zpívali jen asi dva lidé, z nichž jeden byl on, a zpívalo se v tónině, kterou nezvládal. I když byly výš, než by podle jeho názoru měly být, přece zněly hlasy zpěváků tiše. Navíc musel při zpěvu klečet na klekátku, které se mu zdálo tvrdší než kamenné dlaždice, na kterých klečíval, když byl kostel plný a on seděl na zadních židlích. 

Jak si seděl na patách, ničil si boty, ale když si klekl na kolena, příšerně ho rozbolely klouby. Alespoň že tu mši dneska slouží tenhle otec a ne ten druhý. Jestli ho něco dokázalo ale opravdu vykolejit, bylo to kázání toho druhého pátera. 

Tohle kázání však neposlouchal. Jen čas od času zachytil nějaký ten úryvek. Zbyla jen frustrace, zlost, hořkost a strach, zaslechly právě jeho uši. Ano, to jediné v něm zbylo. Ty uplynulé čtyři dny prázdnin si vybavoval s hořkostí. Měl vztek sám na sebe, že nic kloudného neudělal, ani psát mu nešlo. Nedokázal se soustředit, bolela ho hlava a frustrovalo ho, že ostatní si užívají a on to nedokáže. Měl strach z týdnu, který následoval. Už jenom dnešní večer a zítřek a potom jen zkoušky, zkoušky, zkoušky. Ani na jednu z nich nic neuměl, neměl přečtenou povinnou četbu a nedokázal se ani soustředit. Od čtvrtka byl buďto na hradě a nebo v kostele a už ho to začínalo žrát. Místo toho, aby se v tom mále volného času, které měl, věnoval studiu, pokoušel se psát a ani to mu nešlo. 

Všiml si, že má rozepnuté knoflíky od manžet a začal se všlijak kroutit, aby je zapnul. Kvůli hladké vazbě kancionálu, který měl v podpaží, se celý potil. Navíc i kalhoty měl od prachu a na jednom místě se mu roztrhly. Svědily ho ruce i nohy a měl vyschlé rty. I když spal na dnešek devět hodin, moc se nevyspal a kvůli nemoci zaspal vigilii u Jezulátka. 
Když přistupval k příjmání, udělal z rukou mističku. Pečlivě si je doma drhnul, aby neznesvětil tělo Kristovo. Kněž, který mu hostii podával,  na něj vrhl neurčitý pohled a nahlas a dosti zřetelně řekl: „Tělo a krev Kristova…“

Bylo mu trapně, když si to pomalu uvědomovalů po cestě zpátky ke své lavici. Ne, že by na tom záleželo, dost možná ani na nic z toho nevěřil, ale i tak to bylo dosti trapné. 

Hostie se mu přilepila na už tak vyschlé patro a škrábala ho. Celkově si připadal slabý a vysušený. Když poklekal před oltářem těsně předtím, než vyšel z kostela, křuplo mu v koleni. 

Když konečně stanul na schodišti před kostelem, do nosu ho praštila silná vůně příliš teplého jara. Celkově na to nebyl připravený, všechno to přišlo moc rychle a naráz, po tak temné a melancholické zimě. Už nemohl nosit kabát, který ho tolik charakterizoval, který mu dával nějaký rozměr. Ty tam byly ty temné večery, kdy se procházel liduprázdnými ulicemi a přemýšlel o temných zápletkách příběhů s noži, vlky a jinými temnými motivy. 

Pomalu se plahočil do kopce směrem do Dejvic. Žíznil, ale najednou uviděl něco, co mu alespoň trochu zvedlo náladu. Na malém travnatém pásu kvetla spousta modrého kvítí. Miloval tyhle zvonovité kvítky, i když si nemohl zapamatovat, jak se jmenují. Miloval modré a rudé kvítí všeobecně. To nebylo jako ty narcisy a pampelišky u nich na zahradě, bylo to mnohem svěžejší. Včera, když se procházel na louce, natrhal si kytičku fialek. Bohužel se mu jí nedařilo svázat a nakonec se ty drobné kvítky rozsypaly. Nebohý František nebyl dnes ani včera schopný ničeho jiného, než láteřit na osud. Ani s tou Marií se nestihl sejít…
<br>
*
<br>
Stála na malém dvorku kostela Pražského Jezulátka a dívala se na oheň hořící uprostřed kruhu lidí. Kněz, který měl plnovous tak trochu jako pop, držel vysoko pozvednutý paškál a v té temné noci odříkával své litanie. V jejích očích se odrážel oheň, napjatě poslouchala. 

„Světlo Kristovo…“

Od paškálu si postupně připálili všichni ministranti. Celý zástup se přesunul před hlavní dveře, které zely temně otevřené do ztemnělého kostela.

„Světlo Kristovo…“

Připálila si od jednoho z ministrantů. Všichni vešli postupně dovnitř temného barokního chrámu. Namočila si prsty ve svěcené vodě a pokřižovala se. V tomhle kropítku, které mělo tvar svatojakubské mušle, byla vždycky svěcená voda teplá, nikdo nevěděl proč. 

V temném chladu chrámu zářilo na sto svíček. Od úst se jí kouřilo, s tvářemi červenými chladem procítěně zpívala. Dnes byla velká noc, Kristus zemřel a brzy vstane z mrtvých. Oslaví to teď, mezi čtvrtou a osmou hodinou ranní, neb ženy již kupují vonné oleje a chystají se ke hrobu. Nepočítala tu předchozí vigilii v katedrále, tu temnou bohoslužbu s hrozivými steny varhan brala pokaždé jen jako předehru, naladění atmosféry Ježíšovy smrti před jeho vzkříšením, zde, v tomto barokním chrámě Pražského Jezulátka. 

Přestalo se zpívat. Pozorně naslouchala sedmi čtením ze starého zákona. To druhé měla vždycky ze všeho nejradši, pokaždé si představovala slzy v Abrahamových očích a zděšený pohled Izáka na nůž lesknoucí se v otcových rukou. Zoufale, jakoby chtěl říct: „Co ještě po mně žádáš, Hospodine?! Což nevidíš, že ti obětuji svého syna, svého jediného syna?" odpovídá Abrahám na andělovo volání. A poté přichází úleva, Abrahamova ruka pomalu poklesá a nůž, místo toho, aby mu prořízl hrdlo, přeřezává Izákova pouta. 


Horký vosk, kapající na její prsty, ji probudil ze snění. Již se přecházelo ke křestním obřadům, malými okénky sem již dopadalo rudé světlo úsvitu. Paradoxně čím větší bylo venku teplo, tím větší byla v kostele zima. Zachumlala se trochu hlouběji do svého červeného kabátku a čepici si přitáhla na uši. Odpovídla s ostatními „Věřím“ a už se chystala na to, jak zahřmí varhany a bude se zpívat sláva, sláva. 

I tak jí ten prudký, nádherný zvuk stovky píšťal zastihl nepřipravenou. Dala se do zpěvu, zpívala nejlíp z celého kostela a všichni se na ní kradmo dívali. Šla k přijímání a když se jí hostie namočená v krvi Pána Ježíše Krista rozplývala na jazyku, naplnila ji energie jak od Ducha Svatého. Poté to šlo ráz na ráz. Velkolepá snídaně pro všechny na dvorku kostela, smažené houby a míchaná vejce, čaj, káva a koláče. Radujte se, vždyť Pán Ježíš zemřel a dnes vstal z mrtvých, to on nás vykoupil z hříchů světa. 

Převlékla se na záchodě do svých letních šatů. Sundala si ty tlusté podkolenky a svetr, ven vyšla v žlutobílých šatech které měla tak ráda. Celou zimu se na ně těšila, a přece se jí na chvilku zase zastesklo po tom rudém kabátku a čepci. Dala se pěšky vzhůru na Petřín. Všude kolem voněly květiny, všude bujelo jaro. Ano, možná přišlo příliš brzy a mnohem teplejší, než kdo čekal, ale i tak bylo krásné. Když došla nad cestu, která oddělovala sad od lesa a vedla směrem k hradu, otřela si pot z čela a na chvilku se posadila na lavičku. Rozhlédla se kolem. Bylo to tu úplně jiné, než před pár hodinami, kdy na téhle lavičce seděla a malovala noční Prahu. Z vigilie v Katedrále, která končila o půlnoci, se totiž nevracela domů, ale šla se projít po nočním Petříně, po kterém se táhly jako zlatý náhrdelník zlatě zářící pouliční lampy. Vytáhla z tašky své desky. Ach, jak dávno jí připadal chvíle ani ne šest hodin nazpět, kdy si omylem místo do vody namočila štětec do hrnku s kávou, kterou si vzala s sebou do termosky. Malovala tehdy jabloňový květ, a kupodivu se jí kresba kávou zalíbila. Teď, když si to prohlížela v plném slunečním světle jarního dopoledne, připadalo jí to jako nějaká japonská malba, ale i tak se jí to zdálo pěkné. Byly tam i další obrázky. V rohu jedné ze čtvrtek, na kterou namalovala panorama noční Prahy, si všimla nemotorné kresbičky tužkou. Namalovala jí tam její mladší sestřička, předtím, než odcházela. Veliký kámen zavaloval vstup do Kristovy hrobky. Usmála se, vytáhla gumu, odmazala kámen a namalovala jej o kousek dál. Tak, kámen byl odvalen, hrobka otevřena. Radujte se, vždyť Pán Ježíš Kristus vstal z mrtvých! 
Na konci desek jí zbývala volná stránka. Opět se usmála, vytáhla tužku, a začala kreslit růže a tulipány rudě kvetoucí v zahradě.
<br>
<br>
<br>
## Prach jsi a v prach se obrátíš
<br>
<br>
<br>
Vyšel ze dveří a nadechl se svěžího jarního vzduchu. Ach, chyběly mu ty noční procházky, kdy se se psem vydávali až na hranice temného lesa, který začínal hned za městem! Dnes tu sice chyběl pes, který háral, ale to nic neměnilo…

A nebo… Ano, možná to něco měnilo. Tempo. Šel mnohem rychleji, za chvíli už byl v půlce jejich dlouhé ulice. I když byl po tom dlouhém a prašném dnu unavený a trochu sklíčený, viděl všechno z té pozitivní stránky. Ano, sice už odjela, uvidí ji už jen jednou v životě a to mu bylo líto, ale konečně se mohl zase jednou vyspat ve svojí posteli. A zítra ráno by ze sebe mohl smýt prach z těch uplynulých pěti dní, které strávil běháním po městě. Ten prach ho štval, lezlo mu na nervy že i teď v noci ho bylo všude plno. Navíc to v něm vyvolávalo vzpomínku na povídku, kterou před chvílí dočetl. Napsal ji jeho kamarád a pojednávala o muži, který přežil požár, ale pokaždé, když uviděl rudou barvu, si vzpomněl na všechny, které v tom hořícím domě nechal. Jak to tam stálo? „Prach jsi a v prach se obrátíš?“ Ano, to by mohlo být ono. Jak o tom tak přemýšlel, celé jeho bytí bylo kraťoučké a bezvýznamné, jeho smrt by nic nezměnila. Což není už potencionálně mrtvý? Vzpomněl si na de Bouquetinova slova: „Život je souboj se Smrtí, ale ona třímá těžký meč a ty máš jen malý puklíř. A Smrt se může přiblížit výpadem delším než píka, neb je obuta v sedmimílové boty, které jsou schopny ujít stovky let za pár vteřin…“ 

Otřásl se. Náhle si uvědomil nevyhnutelnost smrti v celé její nekonečné konečnosti. Tmavé ulice, které byly ve skutečnosti široké a osvětlené řadou pouličních lamp, v něm vzbuzovaly pocit úzkosti. Už už by se byl otočil na patě a vrátil se domů, když tu se mu uvnitř hlavy ozval tenký a posměšný hlásek:

„Tak ty to vzdáváš? Ty, který se bojí jen strachu, ty, který se směješ bolesti a prohře do tváře? Ty, který jsi tudy šel již tolikrát, to vzdáš hned v polovině?“

Zaváhal. Dobře věděl, že odvaha není absence strachu, ale schopnost jej překonat. A Gab byl odvážný, to věděl každý. Ale pud sebezáchovy mu velel vrátit se. A tenhle pud mu už několikrát zachránil krk, takže se rozhodl mu věřit.

„A co by tomu řekla ona? Dnes večer odjela a s  ní i veškerá tvoje hrdost, ty bažante jeden? Z páva je teď zmoklá slepice, když mu labutě odletěly… Co by si o tobě pomyslela?“

To jej vyburcovalo. Hrdost zkomandýrovala zdecimované zbytky odvahy do šiku a sama se postavila do čela, pud sebezáchovy byl zavřen na samotku jen o chlebu a o vodě. Učinil první, rázný krok, a najednou byl mnohem dál, než být měl. 

Stál na konci malého náměstíčka, přímo před ústím  temné ulice, kde nebylo zlaté záře lamp. Pár metrů za ním svítila v kapličce svíčka. U té kapličky se vždycky zastavoval a na chvíli se pomodlil, dnes ji však přešel bez povšimnutí. Ve dne tu byl již mnohokrát, ale v noci nikdy nechodil dál než ke kapličce. Navíc, obvykle s ním byl pes. Vždycky si dělili práci. Pes větřil, on bystře sledoval každý pohyb a každý zvuk. Oba si takhle bystřili smysly, ale dnes tu byl bez psa. Necítil v ruce hrubé vodítko, které jej poutalo k realitě, neslyšel rychlé krůčky svého krátkonohého druha. Byl bezbranný, v případě ohrožení by se musel bránit sám. Sám, ale proti komu?

Zadíval se do tmy před sebou. Byla hustší než kdykoliv dřív, temnější než kdekoliv jinde. I když v ulici nebylo ani jedno světlo, stejně se mu zdálo, že se v ní míhají temné stíny. Pomalu, jen velice pomalu se otočil a dal se pomalu na ústup, kdykoliv připraven se rychle otočit a bít se a nebo utéct. Měl husí kůži. I když bylo jaro, mráz mu běhal po zádech. Zajel si rukama hluboko do kapes a málem vyjekl hrůzou. Nahmatal chladnou ocel a představil si ji na svém hrdle. Byl by se dal na útěk, ale naštěstí si včas uvědomil, že je to jen a pouze jeho tupý zavírák s ulomenou špičkou, který používal na všechno možné. Měl povolenou pojistku. Jediným pohybem by byl schopen jej vytáhnout z kapsy a rychlým švihem ruky jej otevřít, Další máchnutí by už mířilo na útočníkovu tepnu. 

Stál na opačném konci náměstí. Před ním se otvírala zlatě osvětlená cesta k domovu, kterou přišel, ale jeho nohy zamířily na druhou stranu, k dlouhé, svažující se ulici, kterou přicházel normálně. Dnes ji vynechal, příliš se bál a styděl se za svůj strach, co kdyby ji tam potkal? 

Ano, co kdyby ji tam potkal? V jeho hlavě se zase začal odvíjet jeden z mnoha jemu již tak známých scénářů, v něčem se ale lišil. Ostatní byly plné nostalgie a úsměvu nad dětskou ješitností a naivitou, ale tenhle měl trpkou, sužující pachuť strachu. Gabe! Fuj, tys mě ale vylekala! Co tady děláš? Já tu bydlím, jestli jsi zapomněl. Ale co ty tady? Já tu venčím psa, ale vlastně nevenčím, jen se tak procházím… Dlouho jsme se neviděli, že? No jo, dlouho, pět let tomu bude… A jak se vlastně máš? Celkem to ujde, na můj vkus se trochu rychle oteplilo. Tuhle jsem tě zahlíd, jak letíš na tramvaj… A jo, já si tě taky všimla… Hodně ses změnil, víš? No nic, já musím domů, už je pozdě… Ne, počkej, nechoď ještě! Chtěl bych ti něco…

Ale ona tam nebyla. Tak jako nikdy předtím. Nikdy tam nebyla, nikdy ji tam nepotkal, a přitom v to stále doufal. 

Tak tam stál, díval se  do jejích zářících oken, ve kterých ji nikdy neviděl, a chvěl se strachem z pomyšlení na to, že jí ani tu druhou, která byla tak milá a fajn, možná už nikdy neuvidí. 

Náhle mu projel mráz celým tělem. Ruka mu nevědomky zajela do kapsy, pokrčil kolena do střehu. Ale byl to jen štěkot jejich psa, který seděl přede dveřmi. To nesedělo. Nenechali by ho takhle venku na noc, to moc dobře věděl. Radši se urychleně vydal dál ulicí směrem k domovu, ruku stále v kapse křečovitě sevřenou na střence nože.

S dalším štěkáním se div nedal na útěk. Na tohohle rafana úplně zapomněl, a přitom moc dobře věděl, že tady tenhle velký vlčák hlídá ve dne v noci. Pokoušel se uklidnit, ale když pes změnil tón a zachrčel, rychle se otočil. Ve svých představách jasně viděl vzteklého buldoka, který tam nebyl. Měl by myslet na něco jiného. Ano, měl by myslet na uplynulý týden, který strávil s lidmi, které si za tu chvilku, kterou je znal, docela oblíbil.

Když mu došlo, že se dost možná s některými už nesetká, zachvěl se. Ne, jistěže by nezemřeli, ale on jako by je s postupem let pochoval. S každým dnem jako by na jejich rakev hodil další hrstku hlíny. Zpočátku jen malé špetky, ale čím starší rakev byla, tím větší množství hlíny do těch temně zejících jam házel. A kosti práchnivěly a náhrobky zarůstaly břečťanem, pomalu se z nich loupala zlatá barva a písmena omílaná větrem a deštěm pomalu mizela. Kolik jich bylo a kolik jich bude? Na kolik si už nevzpomíná a kolik planých lásek a nadějí už zhaslo jenom proto, že se o ně nestaral? Proto neustále hledal nové lidi, a už při prvním setkání je přeměřoval, aby měl správně velkou rakev. 

A kolik lidí již pohřbilo jej? Memento Mori, pamatuj na smrt, neb co jste dneska vy, byli jsme i my, a co jsme dneska my, budete i vy. I vy skončíte zapomenuti, nezbude po vás nic a nebude nikoho, kdo by se na vás pamatoval. Prach jsi a v prach se obrátíš. 

Setřel prach z rámu dveří. Je to těžké, ale bude se muset snažit zasypávat hroby co nejpomaleji. Možná je jen prach, ale prach, který se mísí s jiným prachem, takže některá smítka si ponechá každý z každého. V naší mysli možná již žádná vzpomínka nebude, ale každý, s kým mluvíme a s kým se přátelíme, nás ustavičně mění. Přidává na nás další vrstvy a mísí svá zrnka prachu s těmi našimi. My sami nejsme ničím, to ostatní, živé i neživé, nás utváří. Ale i tak všichni skončíme v prach, blesklo mu hlavou, když otáčel klíčem v zámku.

<br>
<br>
<br>
## Pomeranč
<br>
<br>
<br>

Aneb nepovedený sequel k „Cibuli“ od T. Morávkové<br>
„Já měl sto chutí jít a vykuchat mu je z té křehké lebky, která by pod mými prsty dozajista křupala, jak bych ho chopil a on by nemohl než kopat packami, to by dozajista byla rozkoš pozorovat, jak se on bude ve své bezbrannosti svíjet a vzpouzet nevyhnutelnému a krutému osudu, ano, jaká slast!“<br>
E. Černá, Hon - část druhá <br>
<br>
Dopoledne jsem šel na procházku, vyvenčit psa. Venku všude bujelo jaro, sněženky už dávno odkvetly a modřence už začaly vadnout. Všechny ty teplé barvy mne vytáčely. Všude voněly šeříky a rašila nová zeleň, zatímco já jsem se tam pomalu ploužil v tlustém vlněném svetru a s čepicí na hlavě. Lásky čas byl v plném proudu, i když sotva začínal duben. Pes háral a ptáčci štěbetali. Tam, kde bývala tak krásně neutěšená zimní krajina teď kvetly pampelišky a rašely světle zelené listy lip. Jaro přišlo moc brzy a moc náhle, a já na něj nebyl připraven. Byl jsem slabý, cítil jsem to a to mne žralo. Chtěl jsem buďto cítit krásu a lásku jara, jak mne bere do své náruče a unáší směrem k létu, a nebo tvrdou a mozolnatou ruku zimy, jak mne fackuje za mou hloupost a nedočkavost. Dokonce i to blátivé, smutné období mezi zimou a jarem mi chybělo. Tehdy bylo možné ještě čas od času vidět námrazu na oknech, ale teď jsem si uvědomoval, že poslední zbytky mé životní síly roztály spolu s posledním špinavým sněhem na horách. 


Sžírala mne touha po chladu, po čistém zimním vzduchu, který byl tak studený, že v něm nějaké vůně neměly místo. Kdybych alespoň cítil žár slunce, který by pálil moji kůži, ale tohle slunce, které se pomalu blížilo k poledni, nebylo ani to chladné a vzdálené zimní slunce, ani to velké a zlaté letní slunce, ze kterého se tak dobře dostával úpal. 
Nikde nebylo bláto, které již po včerejších deštích stačilo uschnout. Tehdy jsem byl moc vyčerpaný na to, abych se díval z okna na déšť bičující větve stromů a fasády domů. Co bych teď za to dal. Cestu přede mnou přerušovala spadlá větev. Listy již začínaly uvadat, velké stvoly kaštanových květů pomalu upadávaly. Včerejší vichřice si vybrala svou daň. 


Obešel jsem tu spoušť a uviděl bílé, kaštanové dřevo. Bylo čerstvě rozlomeno, některé odpadlé kusy mi připomínaly kusy kuřecího masa. Ach, moct tak trhat vejpůl kuřecí prso, lámat kostičky jen tak pro zábavu a obírat tu trošku masa ze zbytku stehen! 


O kousek dál jsem narazil na pokácené kmeny stromů a stopy harvestoru. Ten se stopoval vskutku snadno, všude, kudy projel, byla zem rozryta jeho těžkými koly a kořeny zpřelámány a zbaveny kůry. Tohle už nebyla čistě ulomená větev, kterou utrhla vichřice, tohle byla lidská spoušť. Roztrhané zbytky lýka krvácely vodu obohacenou o minerální látky, z borovicových kmenů byla cítit ta troška smoly, co z nich vytekla. Tohle maso bylo ze starého, vypelichaného kohouta, tvrdé a tři dny nechané na suchu. Harvestor rozjel místo, kde kdysi rostly fialky. Jinde už na ně bylo moc horko. Těch fialek mi líto nebylo, i když mám fialky mnohem radši než třeba pampelišky. 


S námahou jsem vylezl na kopec a uviděl černá mračna, jak se stahují nad rozkvetlou Prahu. Ano! Ano, vrať se, vichřice! Bij dešti a bičuj! Duj, větře duj! Dnes už ti budu naslouchat, dnes se ti budu obdivovat a chválit tě! Nič, jako jsi ničil prve, za velké potopy! 


Náhle jsem stál v ulici, do které jsem se nepodíval, ani nepamatuji. Přede mnou byla zamčená železná vrátka do Zahrady. Ano, vždycky jsem tomu tam říkal Zahrada, jelikož to tam bylo zpustlé a opuštěné, a přece krásné, tak jako v první knížce, kterou jsem kdy přečetl. Dnes to tam celé kvetlo, a já na chvíli zalitoval svých dřívějších slov. Do téhle zahrady, do toho rozbitého skleníku i do toho oprýskaného bílého altánu na druhém konci jsem se chtěl vždycky podívat. Ale musel jsem jít dál, začalo foukat a mně bylo trochu zima. 


Prošel jsem parčíkem, ve kterém byla větev, na které jsme vždycky dělali shyby. Pustil jsem psa, který neměl kam utéct, když byl všude kolem plot a žádné nebezpečí v podobě nadrženého čokla nikde v okolí nehrozilo, vyhrnul jsem si rukávy a zkusil jsem to. Nevím, zda jsme si chtěl dokázat, že na tom ještě nejsem tak špatně, nebo že i nemocen jsem silnější než viry a bakterie, ale pohořel jsem. Nebyl jsem schopen udělat jediný hloupý shyb. Znechuceně jsem se vydal zpět k domovu. Ani do její ulice jsem nezašel, sice jsem už byl zvyklý na to, že ji tam nikdy nepotkám, ale co kdyby se to dnes náhodou změnilo a ona mne viděla v takovém dezolátním stavu? 


Šel jsem uklidit morčata. Co kdyby začalo pršet? Když jsem jedno bral do ruky a cítil slaboučký tlukot jeho malého srdéčka, zachtělo se mi náhle rozdrtit ten malý hrudní košíček a přelomit tu uzoučkou míchu. Chtěl jsem cítit krev, horkou krev na svých rukou. Otřásl jsem se a rychle obě zvířátka schoval do králíkárny. Pak jsem jenom vystoupal po těch tmavých schodech a vzal za kliku. Unaven jsem div nespadl, když dveře povolily.




Doma jsem si lehl do postele a sestra mi nabídla mističku s oloupaným pomerančem. Ach, jak dobře mi dělalo trhat ty úzké měsíčky na kusy podobné masu! Jak příjemné bylo cítit šťávu stékající po mých prstech! 


Postupně jsem je vkládal do úst, tak, jako bych obíral kuře. Vysával jsem šťávu jako mastný morek, akorát tuk zde byl nahrazen cukrem a vitaminem C. 


Požádal jsem sestru o další pomeranč. Bylo mi řečeno, ať chvíli počkám. 


Čekání jsem si krátil myšlenkami na procházku. Zklamalo mne to a měl jsem chuť z toho vinit nebohého psa, který se nemohl bránit. Byla to příšerná procházka, ale cokoliv bylo lepší než ležet tady v té posteli  a potit se. V prachu a potu jen plyvat a zase polykat ten nasládlý hlen, který se mi dral do úst. nemohl jsem než jen číst pitomou milostnou literaturu. Dívka s pomeranči mne silně zklamala. Příběh to byl sice hezký, ale přišlo mi, že v něm byly pomeranče až moc idealizovány. Byla to pro autora božská pochutina, pro mne však byl onen oranžový plod jen zdrojem koncetrované energie. 


Do klína mi právě přistál jeden z těchto zdrojů. Sestra ze zdola z pod paladny křikla něco ve smyslu, že si ho mám oloupat sám, a odběhla. 


Pustil jsem se do toho. Nabrousil jsem své drápy, nebo spíš nehty, abychom byli přesní, ale pro mne to byly drápy. Pokusil jsem se oloupat kůru z té oranžové koule, se kterou by se tak dobře žonglovalo. 


Ach, jaké bylo mé zklamání, když to nešlo. Napínal jsem všechny svaly ve svém silném předloktí, ale kůra držela pevně jako přilepená klihem. Zkusil jsme to ještě několikrát. Zalila mne vlna frustrace. Tento moment mi dokazoval moji bezmoc. Ztratil jsem veškerou sílu. Nebyl jsem s to udělat shyb ani oloupat pomeranč. Kam se poděla nelítostná krutost síly, která mi pomáhala i proti mé vůli lézt stále výš a táhla mne tam, kam bych jinak nevkročil? 


Slezl jsem z postele a vytáhl ze stolu svůj švýcarský nůž. Otevřel jsem jej. Čepel byla delší než má dlaň a širší než můj palec na noze. Plánoval jsem tímto armádním nožem vnutit svou vůli té vzpurné oranžové zrůdě ze středomoří, prorazit její krunýř. Ale neovládl jsem se. Bodal jsme jak pominutý do té nevinné oranžové kuličky, sladká šťáva smísená s hořkým olejem mi stékala po holých pažích. To já byl pán, to já držel nůž, a on jen tiše trpěl. 


Když jsme si uvědomil, co jsem udělal, málem jsme se rozplakal. Pomalu, co nejjemněji, jsem oloupal pomeranč a snědl z něj, co se ještě dalo sníst. Zbytky jsem dal do misy a odnesl do koše. Uklidňoval jsem se tím, že jeho smrt nepřišla vniveč, že mi pomůže se uzdravit a že díky němu zas budu schopen udělat shyb.  

						




								


